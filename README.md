## Ett år (14 maj 2020)

Den 14 maj 2019 registrerade vi domännamnet södermalmsskolan.com i syfte att
bland annat visa upp vår skolmat – producerad av Sodexo – för världen. Mer än
ett år har gått sedan dess, och hur har skolmaten förändrats?

Inte så mycket alls, faktiskt. Menyn är snarlik med tacos, pannbiffar eller
pannkakor en gång i veckan. Vi har fått en till vattenkran i matsalen och
bubbelvattnet har kommit tillbaka eftersom det tydligen inte är så dåligt för
tänderna ändå. En gång gick diskmaskinen sönder och vi fick äta på
papperstallrikar i några dagar (nedan).

26 mars. Falafel med fullkornsbulgur och vitlöks- och oreganoyoghurt.  
26 mars. Pannkakor med sylt.  
27 mars. Tacobuffé med klassiska tillbehör.

Vi har även skrivit lite om skolans digitala enheter på bloggen. Efter ett stort
antal uppsatser – skrivna i Word på en iPad – saknar vi Word på Windows enormt
mycket. Faktiskt saknar jag hela Windows enormt mycket (det spelar ingen roll om
det är Windows 7, vad som helst med ett riktigt fönstersystem är bättre än iPadOS).
En kort period hade vi programmeringsappen Swift på våra digitala enheter. Det var
ingen succé direkt, men uppskattades av några (inklusive några på redaktionen).
När vi bytte app-system försvann den och många andra appar.

Trots löften som lovades för flera månader sedan om nya verktyg från Digitala
rådet, har vi inte fått hälften av det vi bett om. Hoppas det blir bättre nästa
år, som också är vårt sista år.

Det råd som fungerat sämst det här året är dock matrådet. Alla idéer, alla
förslag, minsta tanke, avslås utan vidare eftertanke. Bra förslag ignoreras
("undersöks") tills skolåret snart är slut och budgeten inte räcker till något
nytt. Vi hoppas att de börjar lyssna på oss nästa år.

Vår rektor – som bland annat kritiserats för att hålla stenhårt vid att varje
elev ska få två semesterdagar per läsår – har slutat. Förändringen blev mindre
än vad några av oss hade hoppats på.

Dessutom har vi fotat skolmaten (nästan) varenda dag detta läsår. Bilderna går
att se på södermalmsskolan.com.

Glad sommar.

## Introducerar Digibruh (30 juni 2020)

I ett desperat försök att konkurrera med skolans läromedel Digilär, lanserar
vi nu den nya och överlägsna plattformen Digibruh. Det är ett digitalt
"bruh". Tjänsten är skriven av elever, för elever. Även om det både låter
som en dålig idé och barnarbete, är det inte det förstnämnda. Våra
artiklar är gratis och är tillgängliga överallt.

Bruh  
Digibruh-teamet

## Distansundervisning dag 10 (12 mars 2021)

Efter totalt tio dagar i trånga, fönsterlösa rum fastnaglade framför 10,2-tums
läsplattor kan vi på redaktionen slå fast att distansundervisning är det värsta
som hänt mänskligheten sedan Digilär lanserades. Med minimal kontakt med
omvärlden, livnärd på enbart mikromat är det lätt – nästan oundvikligt – att bli
galen.

För att inte tala om Sodexo och bilderna! När skolan flyttade in på nätet lämnades
Sodexo kvar vilket satte stopp för dokumentationen av maten. Avbrottet skapade
olyckligtvis ett fult hål i trenden som hållit sedan södermalmsskolan.com grundades.

Digitala rådets planer att tillåta Spotify på våra surfplattor offentliggjordes
under veckan. Det krävdes alltså en pandemi för att skolan skulle låta oss lyssna
på musik. Vem vet, kanske får vi tillbaka Minecraft vid Jordens undergång?

> Nej, skämt åsido – det är bra att man stänger skolorna så att folk kan åka på
> skidsemester under sportlovet.

Vi ser fram emot att återvända till skolan nästa vecka och, som kidsen säger, träffas
IRL.

## Två år (14 maj 2021)

För två år sedan lanserades södermalmsskolan.com. Nu börjar årskurs nio lida
mot sitt slut och därmed även min tid på Södermalmsskolan (punkt com). Efter
24 månaders nästintill oavbrutet slit med hemsidan är jag trött, fattig och
trött men också stolt.

Hemsidan har blivit Södermalmsskolans de-facto matsedel och enligt ett inte
så exakt verktyg, har jag lagt drygt ett tusen timmar på att programmera hemsidan.

Förhoppningsvis undrar du vad som händer med den här sidan nu när jag
slutar på skolan. Vi planerar att fortsätta med det vi gör, fast på ett lite
annorlunda sätt.
